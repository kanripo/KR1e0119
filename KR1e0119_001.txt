# -*- mode: mandoku-view -*-
#+TITLE: 三正考
#+DATE: 2015-09-23 09:40:44
#+PROPERTY: JUAN 1
<pb:KR1e0119_WYG_001-1a>¶
欽定四庫全書¶
　三正考卷一¶
　　　　　　　　　　　　工部主事呉鼐撰¶
　　造厯之初建子¶
史記索隱黄帝建子¶
　　　鼐按黄帝命大撓作甲子以四甲子為厯元則¶
　　　是建子無疑也若建寅則四甲子乃在癸亥嵗¶
　　　之十一月¶
<pb:KR1e0119_WYG_001-1b>¶
　　唐虞建寅¶
堯典日中星鳥以殷仲春日永星火以正仲夏宵中星¶
虚以殷仲秋日短星昴以正仲冬¶
　　　鼐按仲春建卯仲夏建午仲秋建酉仲冬建子¶
　　　則知堯正之建寅也舜巡守二月東五月南八¶
　　　月西十一月北四仲各依其方則知舜正之建¶
　　　寅也鄭康成謂堯正建子舜正建丑髙堂隆謂¶
　　　舜更堯厯首嵗以子堯同少昊首嵗以亥都無¶
<pb:KR1e0119_WYG_001-2a>¶
　　　據¶
　　夏正建寅¶
逸周書夏數得天百王所同其在商湯順天革命改正¶
朔亦越我周王致伐於商改正異械以垂三統至於敬¶
授民時巡守祭享猶自夏焉張氏以寧曰黄帝始造¶
甲子而建子至顓頊始建寅而唐虞夏因之逮於商復¶
建丑周復建子月旣為正而時亦隨之以為春然商周¶
之春天施地化之義也若夫人事之紀則當以夏時之¶
<pb:KR1e0119_WYG_001-2b>¶
春為正農事之耕耘収藏田政之蒐苗獮狩祭典之祠¶
禴烝嘗皆不能不以夏時何也麥稻之薦魚鮪之獻與¶
夫膏豚之行膏香之膳四時不同必以時物故也所謂¶
巡守祭享猶自夏焉者也¶
論語顔淵問為邦子曰行夏之時　朱子曰夏時謂以¶
斗柄初昏建寅之月為嵗首也天開于子地闢于丑人¶
生於寅故斗柄建此三辰之月皆可以為嵗首而三代¶
迭用之夏以寅為人正商以丑為地正周以子為天正¶
<pb:KR1e0119_WYG_001-3a>¶
也然時以作事則嵗月自當以人為紀故孔子嘗曰吾¶
得夏時焉而說者以為夏小正之屬葢取其時之正與¶
其令之善也¶
　　　鼐按時者春夏秋冬也周之時以子月為春不¶
　　　如夏之時以寅月為春也言時則月在其中矣¶
　　商正建丑¶
漢書律厯志商十二月乙丑朔旦冬至　張氏以寧曰¶
冬至在十二月則以為夏正十二月不可也葢商正十¶
<pb:KR1e0119_WYG_001-3b>¶
二月也¶
　　　鼐按據前漢書商自改丑月為正月不曰日南¶
　　　至曰冬至者後世之辭也¶
後漢書陳寵傳丑月陽氣上通地以為正殷以為春¶
　　　鼐按據後漢書商自改丑月為孟春¶
伊訓惟元祀十有二月乙丑伊尹祠於先王奉嗣王祗¶
見厥祖侯甸羣后咸在百官總己以聽冢宰　序曰成¶
湯旣沒太甲元年　孔傳曰此湯崩踰月太甲即位奠¶
<pb:KR1e0119_WYG_001-4a>¶
殯而告也　孔疏曰殷家猶質踰月即改元年以明世¶
異不待正月以為首也　朱氏鶴齡曰湯崩而太甲即¶
位改元此古注也蔡傅引蘓氏説以崩年改元為亂世¶
事然商人尚質安見必無歐陽永叔云人君即位稱元¶
年常事耳古不以為重也凡記事先後逺近莫不以嵗¶
月一二數之其謂一為元亦未嘗有意呉淵穎亦云王¶
者始得天下聞改正朔未聞改元伊訓稱元祀春秋書¶
元年直史官紀述之常體耳將以志人君在位之久近¶
<pb:KR1e0119_WYG_001-4b>¶
也非王者以是為重事也據此則子瞻所云不必引矣¶
十有二月孔氏以為商王之建丑月是也¶
　　　鼐按據注疏未嘗以伊訓之十有二月為歲首¶
　　　也¶
太甲中惟三祀十有二月朔伊尹以冕服奉嗣王歸於¶
亳　孔傳湯以元年十一月崩至此二十六月三年服¶
闋　張氏敷言曰後世嗣王冕服考之顧命固有常儀¶
何待正月而放桐之事又人臣大變朝而自怨夕當復¶
<pb:KR1e0119_WYG_001-5a>¶
辟尤無待於正月也　蔡氏德晉曰時湯崩至此已二¶
十五月當行祥祭商尚質是月喪畢當除服故即以冕¶
服迎歸且明年四祀正月朔當有朝正見羣臣諸大事¶
桐在亳都外若必俟正月朔始迎歸必有所不及故先¶
於嵗終月朔迎歸亦理勢當然而非商以十二月為嵗¶
首也¶
　　　鼐按據注疏未嘗以太甲中之十有二月為嵗¶
　　　首也　又按胡傳既誤引兩十二月以證其不¶
<pb:KR1e0119_WYG_001-5b>¶
　　　改月之説趙東山又誤駁古文尚書以申其改¶
　　　月之説兩失之矣　按日知録惟元祀十有二¶
　　　月乙丑元祀者太甲之元年十有二月者建子¶
　　　之月蓋湯之崩必以前年之十二月也殷練而¶
　　　袝伊尹祠於先王奉嗣王祗見厥祖袝湯於廟¶
　　　也先君袝廟而後嗣子即位故成之為王而伊¶
　　　尹乃明言烈祖之成德以訓於王也若自桐歸¶
　　　亳以三祀之十二月者則適當其時而非有所¶
<pb:KR1e0119_WYG_001-6a>¶
　　　取爾此説亦似是而非孟子謂伊尹放之於桐¶
　　　三年如顧氏説則已四年矣倘終喪而未克變¶
　　　則太甲中不應没其文也蓋惑於蘓氏之駁而¶
　　　遷就其説以從之耳非有所據也¶
　　周正建子¶
春秋隱公元年春王正月　左傳元年春王周正月¶
杜注言周以别夏殷　公羊何注曰二月三月皆有王¶
者二月殷之正月三月夏之正月也　王氏守仁曰周¶
<pb:KR1e0119_WYG_001-6b>¶
不改月與時春秋必不書春王正月春秋書春王正月¶
則其改月與時又何疑焉　顧氏炎武曰左傳春王周¶
正月此古人解經之善後人辨之累數百千言而未明¶
者傳以一字盡之矣¶
　　　鼐按三代改時改月之説晉唐以前諸儒無異¶
　　　論自伊川先生發其端胡氏據之以釋春秋蔡¶
　　　氏據之以釋書後之依聲附和者家氏鉉翁程¶
　　　氏端學尤為害理夫左氏説經固有出入然以¶
<pb:KR1e0119_WYG_001-7a>¶
　　　周人記周正有何疑誤而家氏程氏苦為攻擊¶
　　　亦見其惑矣¶
　　三代改時之證¶
左傳昭十七年夏六月朔日有食之太史曰今六月當¶
夏四月是謂孟夏¶
　　　鼐按此言周之季夏夏之孟夏也此為改時之¶
　　　明證¶
　　三代改月之證¶
<pb:KR1e0119_WYG_001-7b>¶
左傳昭十七年梓愼曰火出於夏為三月於商為四月¶
於周為五月　僖五年正月辛丑朔日南至　家語辨¶
物篇季康子問於孔子曰今周十二月夏之十月¶
　　　鼐按此為改月之明證¶
　　冬不可為春辨¶
後漢書陳寵奏曰夫冬至之節陽氣始萌故十一月有¶
蘭射干芸荔之應時令曰諸生蕩安形體天以為正周¶
以為春十二月陽氣上通雉雊雞乳地以為正殷以為¶
<pb:KR1e0119_WYG_001-8a>¶
春十三月陽氣已至天地已交萬物皆出蟄蟲始振人¶
以為正夏以為春三微成著以通三統　張氏以寧曰¶
自子丑以至戌亥月行之所㑹其在天者有恒度斗杓¶
之所建其在地以應乎天者有定分此萬古不易者也¶
若其始於春而終於冬始於正而終於十二者在天固¶
未嘗先有如是之名與數也亦在乎受命改物者從而¶
命之數之耳且以春之義言之春者蠢也言陽氣之蠢¶
而動也子丑寅三陽之月也故三代迭用之以為春非¶
<pb:KR1e0119_WYG_001-8b>¶
若建亥純隂之月不可以為春也　王氏守仁曰陽生¶
於子而極於己午隂生於午而極於亥子陽生而春始¶
盡於寅而猶夏之春也隂生而秋始盡於申而猶夏之¶
秋也自一陽之復以極於六陽之乾而為春夏自一隂¶
之姤以極於六隂之坤而為秋冬此文王之所演而周¶
公之所繫也¶
　　　鼐按文王繫乾曰元亨利貞元者於時為春於¶
　　　月為子為丑為寅於律為黄鍾為大呂為大蔟¶
<pb:KR1e0119_WYG_001-9a>¶
　　　於卦氣為復為臨為泰亨者於時為夏於月為¶
　　　夘為辰為巳於律為夾鍾為姑洗為中呂於卦¶
　　　氣為大壯為夬為乾利者於時為秋於月為午¶
　　　為未為申於律為㽔賔為林鍾為夷則於卦氣¶
　　　為姤為遯為否貞者於時為冬於月為酉為戌¶
　　　為亥於律為南呂為無射為應鍾於卦氣為觀¶
　　　為剝為坤此文王之所演而武周本之以制禮¶
　　　也¶
<pb:KR1e0119_WYG_001-9b>¶
　　商周分至不繫時¶
禮記月令仲春之月日夜分仲夏之月日長至仲秋之¶
月日夜分仲冬之月日短至　蔡氏德晉曰子月一陽¶
生而周以為春午月一隂生而周以為秋於理無不合¶
惟二分二至夏正皆以四時繫之而商周皆不繫時左¶
傳於冬至則曰日南至於春秋分則曰日中禮記於夏¶
至則曰日長至於冬至則曰日短至於二分則曰日夜¶
分蓋二至以日行長短之極得名二分以日夜適中得¶
<pb:KR1e0119_WYG_001-10a>¶
名原無闗於春夏與秋冬也¶
　　　鼐按月令本據夏正此云二分二至夏正皆以¶
　　　四時繫之亦後世之辭也　按家則堂曰以子¶
　　　丑寅為春午未申為秋四序紛錯中節皆紊建¶
　　　子月立春則建丑月可得為春分乎建午月立¶
　　　秋則建未月可得為秋分乎春秋分者本謂晝¶
　　　夜等寒暑中今以窮冬盛夏為春秋分晝夜可¶
　　　得而均乎寒暑可得而中乎余應之曰惟不可¶
<pb:KR1e0119_WYG_001-10b>¶
　　　得為春秋分故曰日夜分¶
　　三正通於民俗¶
夏書怠棄三正　馬氏融曰建子建丑建寅三正也¶
蔡注曰三正子丑寅之三正也怠棄不用夏之正朔也¶
此見三正迭建其來乆矣子丑之正唐虞之前當已有¶
之　陳氏廷敬曰有扈氏不畏天不恤人故雖頒寅正¶
而兼言三正者所以深責之也　呂氏祖謙曰豳詩陳¶
先公風化而載其言曰嗟我婦子曰為改嵗入此室處¶
<pb:KR1e0119_WYG_001-11a>¶
則三正之通於民俗尚矣商周特舉而迭用之耳　蔡¶
氏德晉曰三正之見於六經者參錯不一惟春秋純用¶
周正以史官記事當用王朝正朔也周禮純用夏正以¶
夏數得天百王所同故周之敬授民時巡狩祭享猶自¶
夏焉周禮正授時祭享之書也其正嵗即正月而凌人¶
掌冰政之政不應改為正也論語用夏正莫春者春服¶
既成是也孟子用周正七八月旱則苗槁及徒杠輿梁¶
成於十一月十二月是也周易臨彖八月有凶用周正¶
<pb:KR1e0119_WYG_001-11b>¶
也説卦傳兌正秋也則用夏正也書唐虞夏皆夏正商¶
用商正周用周正而甘誓言怠棄三正是夏並用三正¶
也盤庚乃亦有秋是商兼用夏正也金縢秋大熟君牙¶
夏暑雨冬祁寒是周亦兼用夏正也詩皆用夏正而豳¶
風言民俗在夏商之交乃有一之日至四之日及十月¶
改嵗之語是亦兼用周正也左傳叙事用周正而僖五¶
年晉卜偃以童謠推虢之亡謂在九月十月之交是亦¶
用夏正也禮記月令用夏正而季秋為來嵗受朔日亦¶
<pb:KR1e0119_WYG_001-12a>¶
用周正也蓋因制近者於十二月頒朔逺者於十一月¶
頒之也雜記引孟獻子言正月日至可以有事於上帝¶
七月日至可以有事於祖亦用周正也若是其參錯不¶
一何哉九峯書甘誓之傳曰三正迭建其來乆矣子丑¶
之建唐虞之前當已有之東萊詩豳風之紀曰三正通¶
於民俗尚矣二説固然抑又有説焉先王立一代之法¶
於前代典章兼存不廢其焦薊英六祝陳杞宋之封皆¶
所以使其子孫各修先代之禮物至於朝野所奉行則¶
<pb:KR1e0119_WYG_001-12b>¶
祭祀備六代之舞養老具三代之禮士喪兼三代之祝¶
魯用四代之服器官蓋聖人以德化民惟欲納之於至¶
善初不必廢棄禁絶前代之典章以自伸也故三代時¶
自伏羲甲厯以至神農黄帝少昊顓頊帝嚳堯舜之厯¶
具存而可考觀於秦政坑焚操懿兵燹而杜預所見十¶
厯自黄帝顓頊以及三代之厯猶在則其前可知也夫¶
黄帝調厯建子伏羲顓頊之厯建寅若神農少昊諸厯¶
今雖不可考當必有建丑者鄭康成謂堯正建丑舜正¶
<pb:KR1e0119_WYG_001-13a>¶
建子縱未可信然唐虞前已有三正之建無疑也三正¶
旣為歴代所迭用復為本朝所兼存故誥誓臣民並言¶
之而不以為雜秉筆之史臣臨文之學士隨意書之而¶
亦不以為倍也此六經之言三正所以參錯不一律也¶
歟　顧氏炎武曰三正之名見於甘誓蘓氏以為自舜¶
以前必有以建子建丑為正者其來尚矣微子之命曰¶
統承先王修其禮物則知杞用夏正宋用殷正若朝覲¶
㑹同則用周之正朔其於本國自用其先王之正朔也¶
<pb:KR1e0119_WYG_001-13b>¶
惟晉為姬姓之國而用夏正則不可解　三正之所以¶
異者疑古之分國各有所受故公劉當夏后之世而一¶
之日二之日已用建子為紀晉之用寅其亦承唐人之¶
舊歟　杜預春秋後序曰晉太康中汲縣人發其界内¶
舊冡得古書皆簡編科斗文字記晉國起自殤叔次文¶
侯昭侯以至曲沃莊伯莊伯之十一年十一月魯隱公¶
之元年正月也皆用夏正建寅之月為嵗首今考春秋¶
僖公五年晉侯殺其世子申生經書春而傳在上年之¶
<pb:KR1e0119_WYG_001-14a>¶
十二月十年里克弑其君卓經書正月而傳在上年之¶
十一月十一年晉殺其大夫㔻鄭父經書春而傳在上¶
年之冬十五年晉侯及秦伯戰於韓獲晉侯經書十有¶
一月壬戌而傳則為九月壬戌經傳之文或從夏正或¶
從周正所以錯互如此與史記漢元年冬十月五星聚¶
東井乃秋七月之誤正同僖公五年十二月丙子朔虢¶
公醜奔京師而卜偃對獻公以為九月十月之交襄公¶
三十年絳縣老人言臣生之嵗正月甲子朔以長厯推¶
<pb:KR1e0119_WYG_001-14b>¶
之為魯文公十一年三月甲子朔此又晉人用夏正之¶
見於傳者也　僖公二十四年冬晉侯夷吾卒杜氏注¶
文公定位而後告夫不告文公之入而告惠公之薨以¶
上年之事為今年之事新君入國之日反為舊君即世¶
之年非人情也疑此經乃錯簡當在二十三年之冬傳¶
曰九月晉惠公卒晉之九月周之冬也　隱公六年冬¶
宋人取長葛傅作秋劉原父曰左氏日月與經不同者¶
邱明作書雜取當時諸侯史策之文其用三正參差不¶
<pb:KR1e0119_WYG_001-15a>¶
一往往而迷故經所云冬傳謂之秋也考宋用殷正則¶
建酉之月周以為冬宋以為秋矣　桓公七年夏穀伯¶
綏來朝傳作春劉原父曰傳所据者以夏正紀時也¶
文公十六年齊公子商人弑其君舍經在九月傳作七¶
月隱公三年夏四月鄭祭足帥師取溫之麥秋又取成¶
周之禾若以為周正則麥禾皆未熟四年秋諸侯之師¶
敗鄭徒兵取其禾而還亦在九月之上是夏正六月禾¶
亦未熟注云取者葢芟踐之終是可疑按傳中雜取三¶
<pb:KR1e0119_WYG_001-15b>¶
正多有錯誤左氏雖𤼵其例于隱之元年曰春王周正¶
月而間有失於改定者文多事繁固著書之君子所不¶
能免也¶
　　　鼐按此數條之說可以破紛紜糾葛之疑¶
　　秦正建亥¶
顧氏炎武曰胡氏引秦人以亥為正不改時月為証則¶
不然漢書髙帝紀春正月注師古曰凡此諸月號皆太¶
初正厯之後記事者追改之非當時本稱也以十月為¶
<pb:KR1e0119_WYG_001-16a>¶
嵗首即謂十月為正月今此真正月當時謂之四月耳¶
他皆類此叔孫通傳諸侯羣臣朝十月師古曰漢時尚¶
以十月為正月故行朝嵗之朝史家追書十月　漢元¶
年冬十月五星聚東井當是建申之月劉攽曰按厯太¶
白辰星去日率不過一兩次今十月而從嵗星於東井¶
無是理也然則五星以秦之十月聚東井耳秦之十月¶
今七月日當在鶉尾故太白辰星得從歲星也按此足¶
明記事之文皆是追改惟此一事失於追改遂以秦之¶
<pb:KR1e0119_WYG_001-16b>¶
十月為漢之十月耳夫以七月誤為十月正足以為秦¶
人改月之証胡氏失之¶
　　　鼐按先儒主改時改月之説者動云此秦自為¶
　　　一代之制殊不足以折胡傳之謬夫商周之改¶
　　　時改月既確有可證矣自夏迄秦歴千餘年間¶
　　　無復夏時之事而秦忽逺從夏之冬十月以為¶
　　　嵗首乎此不可解也得顧氏説始豁然於秦之¶
　　　建亥未始不改時月也真足破千載不决之疑¶
<pb:KR1e0119_WYG_001-17a>¶
　　　矣¶
　¶
　¶
　¶
　¶
　¶
　¶
　¶
<pb:KR1e0119_WYG_001-17b>¶
　¶
　¶
　¶
　¶
　¶
　¶
　¶
　三正考卷一¶

